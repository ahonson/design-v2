---
---
Designprinciper (kmom06)
=========================

Detta innehåll är skrivet i markdown och du hittar innehållet i filen `content/rapport/06_designprincip.md`.

Syftet med denna uppsats är att undersöka i vilken mån designelement används och designprinciper tillämpas av webbyråers egna webbplatser.

Urval
-----------------------

De tre webbplatser som ligger till grund för studien presenterar tre Stockholmbaserade webbyråer: [Dazy](https://dazy.se/), [KA](https://kawebb.se/)
och [Limetta](https://limetta.se/). Anledningen till att jag valde just denna kategori är att webbyråer normalt sett strävar efter att övertyga sina besökare / blivande kunder om att de är experter på webbdesign och kan därför förväntas sätta enormt stort fokus på designprinciper och element på sina egna webbplatser.

Metod
-----------------------

Jag undersökte de tre webbplatserna var för sig och beskrev vilket budskap de förmedlar och vilket intryck de gör på besökaren. Därefter gick jag igenom de mest relevanta elementen och principerna utifrån den teoretiska bakgrund som jag hade hämtat ur kursmomentets läsanvisningar, främst ur [Canva](https://www.canva.com/learn/design-elements-principles/) och ur [Visual Literacy](https://dbwebb.se/article/vl.pdf). Allt detta återfinns under rubriken Resultat varefter följer en jämförelse av de tre webbplatserna (se Analys nedan).

Resultat
-----------------------

Det gäller samtliga webbplatser i urvalet att de rymmer mycket mer än vad som får plats över foldet. I vad som följer nedan beskriver jag webbplatserna med fokus på foldet, vilket kompletteras med ytterligare iakttagelser och jämförelser gällande webbplatsernas övriga delar.

### Digitalbyrån [Dazy](https://dazy.se/)

![Dazys hemsida](image/rapport/06_designprinciper/dazy.png)

Syftet med webbplatsen är som sagt att locka kunder och att skapa förtroende hos dem. Dazy har valt att åstadkomma detta med en helt minimalistisk design som utgår från ett akromatiskt färgschema och ett typsnitt som är satt till Regular med andra vanliga sans-serif typsnitt (Helvetica, Roboto, Arial) som fallback.

Om man hovrar över menyvalen blir texten en aning mörkare och länken "Se våra case" får en ljusgul bakgrundsfärg vid hovring. Användarens uppmärksamhet dras till detta centrala element i och med att sidinnehållet (bortsett från menyn) är placerat längs en milt neråtlutande linje vars startpunkt är företagets logotyp.
Förutom detta finns det enda lilla subtila spåret av rörelse i pilen längst ner som pekar neråt med fjäderliknande virvlar och uppmanar därmed användaren att upptäcka även resten av webbplatsen.

Logotypen uppvisar kontrast med sitt färgval men också vertikal balans tack vare det borttagna vågräta strecket från bokstaven A som motsätts bokstaven Y i och med att bokstäverna är ordnade i två rader.

På resten av webbplatsen är innehållet placerat ut med hjälp av en huvudsakligen tre kolumners layout. Bytet av bakgrundsbild och innehåll är också väldigt tilltalande och inger en känsla av stabilitet då man scrollar igenom företagets avklarade uppdrag. Denna effekt är dock begränsad till breda skärmar.

Det är värt att nämna att markerade texters bakgrundsfärg skiftar vid varje ny markering, vilket är ett annat dynamiskt element som är knappt märkbart men gör stor effekt om man råkar upptäcka det.

Jag tycker personligen att webbplatsen lyckas hyfsat bra med att inge förtroende med sin minimalistiska men samtidigt energiska design. Detta räcker för att få mig att klicka vidare till resten av webbplatsen som redan är tänkt att visa upp väldigt kreativa och tilltalande tekniska lösningar. Det bör dock tilläggas att den huvudsakliga strategin med den neråtlutande linjen fungerar endast på breda skärmar och går helt förlorad på mindre enheter. Därför kan det tyckas vara ett djärvt och riskabelt beslut att visa upp så lite på hemsidan. Följaktligen är jag osäker på om budskapet går hem hos alla besökare.

### Webbyrån [KA](https://kawebb.se/)

![KA:s hemsida](image/rapport/06_designprinciper/kawebb.png)

KA:s strategi skiljer sig markant från Dazys när det gäller att locka kunder till företaget. Här har de valt att tydligt markera den dynamiska aspekten så att den är ganska svår att missa. Dynamiken uttrycks bl a med hjälp av en milt uppåtsträvande sned linje som avgränsar den färgglada övre panelen från webbplatsens i övrigt vita bakgrund. Den sneda linjen leder uppmärksamheten till en datorskärm vars schematiska streck får mig att associera till en flitigt indenterad kodsnutt. Raketen framför skärmen sätts i rörelse i sidled om man hovrar över den och om man klickar så skjuter den i höjden (och återvänder efter några sekunder).

Den övre delens bakgrund har en radial gradient som skiftar färg kontinuerligt. Hamburgarmenyns tre streck varierar i längd och menyvalens typsnitt kursiveras vid hovring, vilket också bidrar till att man uppfattar sidan som dynamisk. Den klichéartade raketen med de intetsägande rörelserna och till viss del den ständigt skiftande bakgrundsfärgen upplever jag som alltför uppenbara som inte lämnar utrymme åt användaren att tolka vad hen ser.

Jag tycker alltså att det skulle gynna sidan att vara lite mindre explicit på de punkterna. Samtidigt är den schematiska kodsnutten svårtolkad för folk som inte har erfarenhet av programmering. Följaktligen tycks sidan inte kunna till fullo förmedla sitt budskap och skapa de förväntade associationerna.

Logotypens, raketens och kodsnuttens färger återfinns på resten av webbplatsen som accentfärger och gör därmed ett enhetligt intryck. Det går att upptäcka lite kontrast mellan å ena sidan headern och footern som båda sträcker sig över hela skärmens bredd och å andra sidan mellan huvudinnehållet som ömsom är begränsat till en centrerad kolumn ömsom omfattar upp till tre kolumner. Gridlayouten skapar symmetri och harmoni och gör därmed ett trevligt intryck.

Till sist kan det nämnas att det tjocka gråa horisontella strecket under den svarta skärmen gör ett (i mitt tycke) mindre lyckat försök att visualisera en öppen laptop. Här skulle det krävas lite andra perspektiv, lutningar och proportioner för att mera effektivt guida besökarens tankar till ett 3D-objekt.

### Digitalbyrån [Limetta](https://limetta.se/)

![Limettas hemsida](image/rapport/06_designprinciper/limetta.png)

Limetta har uppenbarligen samma mål med webbplatsen som konkurrenterna men har valt att gå sin egen väg i och med att företaget bryter mot vissa designprinciper som de andra två webbplatserna rättar sig efter.

Det kan hävdas att webbplatsen saknar enhetlighet i flera bemärkelser. För det första så används varken accentfärger eller iögonenfallande former, figurer, typsnitt etc över foldet. Sidan saknar alltså visuella hjälpmedel som skulle kunna signalera att man fortfarande är på samma sida när man scrollar ner. Dessutom verkar bilderna ha placerats lite på måfå med godtycklig storlek. Bilder som flyter till vänster kan förväntas matcha containerns vänstra kant, men här utgör bilderna ingen kontinuerlig rak linje. Förutom enhetlighet går också symmetri och harmoni förlorade på vissa håll på grund av detta.

Dynamiken är uttryckt med en ganska påträngande kontinuerlig animering som efterliknar en lila- och rödaktig rök som sprider sig sakta till skärmens högra sida och sedan försvinner när den har uppfyllt den helt och hållet. Kontaktformuläret över footern längst ner på sidan är ett annat exempel på ett rörligt inslag: bakgrundsfärgen (en gradient av varma färger) skiftar sakta kring inputfältet. Läsplattans och mobilens lite sneda placering är också någonting som bidrar till att användaren upplever en känsla av dynamik.

När man hovrar över Kontakt syns undermenyns menyval (Medarbetare, Lediga jobb) alignade till vänster. Så snart man för musen i deras riktning försvinner de och går alltså inte att klicka på. Det finns knappar som täcker över en del av texten (se Kunskapsskolan nedan). Användarvänlighet borde vara en av de främsta principerna av webbdesign.

[FIGURE src="image/rapport/06_designprinciper/limettas_tabbar.png" caption="Några av bristerna"]

Jag ser ingenting som kompenserar användaren för de ovan nämnda bristerna, vilket tyder på att de resulterar snarare från ogenomtänkt design än från medvetna försök att bryta mot principerna och därmed försöka sticka ut. Dessa avvikelser är minst sagt förvånande på en professionell webbyrås webbplats.

Analys
-----------------------

Trots att webbplatserna jag har undersökt skiljer sig avsevärt i sin design finns det också ett antal gemensamma drag som är värda att lyfta fram. Alla tre webbplatser uppvisar dynamiska inslag som för tankarna till begreppet rörlighet. Alla tre är främst optimerade för enheter med breda skärmar och är uppmärksamma på vad som får plats över foldet på desktop.

Utifrån intrycket webbplatserna gör skulle jag förmodligen vända mig till Dazy om jag var i behov av att anlita en webbyrå. Som det nämndes ovan är jag tveksam till om vissa bitar av KA:s symbolik (särskilt raketen, kodsnutten och den bärbara datorn) är lämpliga att förmedla företagets budskap. Det är synd för dessa element återkommer på webbplatsen (som annars är tilltalande och väl genomtänkt) på flera håll. En omarbetning skulle alltså innebära mycket mer än att bara byta ut bilderna på välkomstsidan. Som det framgår av kritiken ovan är Limettas brister lättare att åtgärda, men som det ser ut nu skulle jag nog välja bort företaget.

Dazys design är däremot klar och tydlig utan onödiga element. Välkomstsidans budskap är lätt att ta till sig. Sidan väcker besökarens nyfikenhet som sedan vill klicka sig vidare för att få veta mer. Vi kan alltså konstatera att man till sist kommer längre med enkel, elegant och lättillgänglig design än med olämpliga animeringar.

Referenser
-----------------------

Förutom dokumenten som nämns i Metod ovan användes inga externa källor.

Övrigt
-----------------------

Rapporten har skrivits av mig, Aron Tési (arts19).
